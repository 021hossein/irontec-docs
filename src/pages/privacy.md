---
title: سیاست حفظ حریم خصوصی
---

# سیاست حفظ حریم خصوصی

مهم‌ترین سرمایه‌ی ما در آیرون‌تک کاربران و مشتریانی هستند که به این شرکت اعتماد کرده‌اند و از محصول ما استفاده می‌کنند. ما به‌خوبی آگاهیم که حفظ حریم خصوصی شما تا چه میزان برای‌تان اهمیت دارد، از این رو سند «سیاست حفظ حریم خصوصی آیرون‌تک» را در اختیارتان قرار می‌دهیم تا از جزییات آن آگاه شوید.

با پذیرش سیاست حفظ حریم خصوصی آیرون‌تک، مسوولیت انطباق این سند و سیاست‌های سرویس یا وب‌سایت‌تان به‌عهده‌ی شماست؛ گفتنی است، بهره‌گیری از هریک از خدمات قابل ارایه از سوی آیرون‌تک، مشاهده و استفاده از وب‌سایت آیرون‌تک و هرگونه تعامل با آیرون‌تک در چارچوب‌های ذکرشده در این سند، به‌معنای پذیرش مفاد این سند از سوی شما خواهد بود.


## چه تعهداتی به شما داریم؟

آیرون‌تک یک شرکت ارایه‌دهنده‌ی زیرساخت ابری است که روزانه به میلیاردها درخواست و هزاران ترابایت ترافیک پاسخ می‌دهد و در تلاش است تا کسب‌وکارهای آنلاین را در بستری امن میزبانی کند. با توجه به چنین وظیفه‌ی خطیری، این شرکت خود را متعهد به برقراری ارتباط شفاف و محافظت از داده‌هایی از کاربران خود می‌داند که در اختیار دارد.

اطلاعاتی که در اختیار ما قرار می‌دهید مانند نام و نام خانوادگی، اطلاعات تماس، اطلاعات بانکی و اطلاعات مربوط به دامنه به هیچ‌وجه به فروش نخواهد رسید و اجاره داده نخواهد شد. هم‌چنین این داده‌ها خارج از آن‌چه در آخرین نسخه‌ی این سند آمده ‌است با هیچ فرد یا نهادی افشا یا به اشتراک گذاشته نمی‌شود.


>آیرون‌تک در هیچ زمانی ترافیک مشتریان و کاربرانش را به‌شکل غیرقانونی و غیرمجاز شنود نخواهد کرد و هیچ نرم‌افزار یا تجهیزاتی وابسته به مراجع امنیتی یا قضایی، با هدف ذخیره‌سازی یا شنود اطلاعات به‌شکل جزیی یا کلی، در هیچ نقطه از شبکه‌ی آیرون‌تک وجود ندارد. این شرکت کلید رمزنگاری و تایید هویت خود یا مشتریان خود را غیرقانونی در اختیار هیچ شخص یا نهادی نمی‌گذارد و همواره مشتریان را به استفاده از رمزنگاری داده‌ها و ارتباطات رمزنگاری شده تشویق می‌کند.

